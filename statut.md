# Statut for DIKU FAGRÅD
Skrevet af Gustav Mark-Hansen, Jakob Lui Abramson og Malthe Johansen, 2022 marts 10.

STATUT FOR DATALOGISK FAGRÅD VED KØBENHAVNS UNIVERSITET

## Navn og formål


*§ 1.* Organisationens navn er DIKU Fagråd, og har hjemsted på Datalogisk Institut, Københavns Universitet (DIKU) i Københavns Kommune.

*§ 2.* Organisationen fungerer som et fagråd i Studenterrådet ved Københavns Universitet.

*§ 3.* Organisationens formål er at varetage de nuværende og kommende studerendes faglige og sociale interesser ved Københavns Universitet, for følgende uddannelser:
- Bachelor i datalogi-økonomi
- Bachelor i datalogi
- Bachelor i machine learning og datavidenskab
- Kandidat i datalogi

*Stk. 2.* Organisationens formål er ydermere at fungere som en paraplyorganisation for de sociale studenterforeninger på DIKU for derved at fremme kommunikation og socialisering foreningerne imellem.

*Stk. 3.* Organisationen er apolitisk og uafhængig af partipolitiske, institutionelle og erhvervsmæssige interesser.

## Organisation


*§ 4.* DIKU Fagråd omfatter de studerende, der er indskrevet ved Københavns Universitet med datalogi som hovedfag.

*§ 5.* DIKU Fagråd vælger til generalforsamlingen et formandskab.

*Stk. 2.* Rådsmedlemmer vælges for 1 år ad gangen.

*Stk. 3.* Til hvert rådsmedlem kan vælges en eller flere suppleanter.

*Stk. 4.* Såfremt et rådsmedlem vælger at fratræde, indtræder en suppleant som konstitueret rådsmedlem indtil næste generalforsamling. Er der ingen suppleanter, bliver pladsen fri, og kan besættes jf. § 6, stk. 4.

*§ 6.* Hovedbestyrelsen har et antal pladser, som ikke er til valg, reserveret til repræsentanter fra de sociale studenterforeninger ved DIKU.

*Stk. 2.* Det afgøres med simpelt flertal til generalforsamlingen hvilke studenterforeninger, der har reserverede pladser i hovedbestyrelsen samt hvor mange pladser, hver forening tildeles.

*Stk. 3.* Det afgøres med simpelt flertal til generalforsamlingen hvor mange frie pladser der er til valg.

*§ 7.* Er der frie, ikke besatte pladser i hovedbestyrelsen og en studerende ønsker at besætte en af disse pladser, indkaldes til valgmøde, hvor der er valg til de ikke besatte, frie pladser.

*Stk. 1.* Valget foregår på valgmødet ved simpelt flertal blandt alle fremmødte.

*Stk. 2.* Der skal indkaldes til et valgmøde med mindst 7 dages varsel. 

## Hovedbestyrelsens mandat


*§ 9.* Hovedbestyrelsen repræsenterer de i *§ 4* nævnte i diverse organer i KU-regi.

*Stk. 2.* “Diverse organer” inkluderer her studienævnene, fakultetsrådet ved Naturvidenskabligt Fakultet, Studenterrådet ved Københavns Universitet og evt. lokale udvalg og nævn.

*§ 10.* Hovedbestyrelsen har, mellem generalforsamlingerne, ansvaret for foreningen.

*Stk. 2.* Rådet leder foreningen i overensstemmelse med nærværende statut og generalforsamlingens beslutninger.

*Stk. 3.* Rådet træffer beslutninger med simpelt flertal. I tilfælde af stemmelighed er formandens stemme udslagsgivende.

*Stk. 4.* Rådet vælger imellem sig en formand og en kasserer, som ikke må repræsentere den samme sociale studenterforening.

*Stk. 5.* Rådet fastsætter selv sin forretningsorden. Den kan nedsætte underudvalg og arbejdsgrupper til varetagelse af afgrænsede opgaver.

## hovedbestyrelsens møder


*§ 11.* Hovedbestyrelsen holder møde mindst en gang hver 4. undervisningsuge.

*Stk. 2.* Tidspunkt og dagsorden for rådsmøder skal offentliggøres for alle de i *§ 4* nævnte mindst 24 timer før mødets planlagte start.

*§ 12.* Alle de i *§ 4* nævnte har taleret til hovedbestyrelsens møder. Taleretten indbefatter retten til at begære afstemning, samt retten til at tilføje punkter til dagsordenen.

*Stk. 2.* Der kan kun stemmes om emner, der figurerer som et punkt på dagsordenen.

*Stk. 3.* Tilføjelser til rådets dagsorden skal være rådet i hænde senest 4 timer inden mødets planlagte start.

*§ 13.* Hovedbestyrelsens møder er åbne for alle.

*Stk. 2.* Et enstemmigt hovedbestyrelse kan kræve at et eller flere punkter på dagsordenen behandles for lukkede døre.

## Generalforsamling


*§ 14.* Stemmeberettigede til generalforsamlingen er alle de i *§ 4* nævnte.

*Stk. 2.* Alle beslutninger vedtages med simpelt flertal, dog med undtagelse af statutændringer, jf. *§ 22.*

*Stk. 3.* Der kan ikke stemmes med fuldmagt.

*§ 15.* Generalforsamlingen indkaldes mindst 2 uger i forvejen af hovedbestyrelsens formand.

*Stk. 2.* Generalforsamlingen ligger senest i starten af november.

*Stk. 3.* Forslag til dagsordenen og statutændringer skal være hovedbestyrelsen i hænde mindst 7 dage før generalforsamlingen. Vedr. kandidatur og valg til hovedbestyrelsen, se *§ 7-9*.

*§ 16.* Dagsordenen til generalforsamlingen skal mindst indeholde følgende punkter:
1. Formalia
    - Valg af dirigent.
    - Valg af stemmetællere.
    - Valg af referent.
    - Godkendelse af dagsorden.
2. Tildeling af faste og frie pladser i hovedbestyrelsen.
3. Valg til hovedbestyrelsens frie pladser.
4. Behandling af forslag til statut-ændringer.
5. Valg af revisor.
6. Godkendelse af regnskab.
7. Evt.

*§ 17.* Referatet af generalforsamlingen skal godkendes på de to følgende studenterrådsmøder.

*§ 18.* Hvis 1/3 af hovedbestyrelsen, eller et antal af de i *§ 4* nævnte svarende til antallet af rådsmedlemmer i hovedbestyrelsen ønsker det, kan der indkaldes til en ekstraordinær generalforsamling.

*Stk. 2.* Ekstraordinær generalforsamling indkaldes og afholdes jf. §§ 14-17, dog er den minimale dagsorden, jf. § 16, reduceret til pkt. 1 og 7.

## Økonomi, regnskab og revision


*§ 19.* Foreningens regnskabsår følger kalenderåret.

*Stk. 2.* Hovedbestyrelsen er ansvarlig overfor generalforsamlingen for budget samt regnskab.

*Stk. 3.* Foreningens regnskab føres af kassereren.

*Stk. 4.* Regnskabet revideres af de på generalforsamlingen valgte revisorer.
Tegningsregler og hæftelse

*§ 20.* Foreningen tegnes udadtil ved underskrift af mindst to rådsmedlemmer, som ikke må repræsentere den samme sociale studenterforening (jf. § 6).

*Stk. 2.* Ved optagelse af lån og ved salg/pantsætning af fast ejendom tegnes foreningen af hele hovedbestyrelsen.
Statutændringer

*§ 21.* Dette statut kan kun ændres med 2/3 flertal på en generalforsamling, hvor ændringsforslaget fremgår af dagsordenen.

*Stk. 2.* Ændringer i §§ 1, 2, 3, 4, 5 stk. 1, 9 stk. 1, 21, 22 og 23 kan kun vedtages med 4/5 af de tilstedeværende stemmer.

*Stk. 3.* Statutændringerne træder i kraft med virkning efter den generalforsamling, de vedtages på.
Opløsning

*§ 22.* Opløsning af foreningen kan kun finde sted med 2/3 flertal til to på hinanden følgende generalforsamlinger, hvoraf den ene skal være den ordinære. Tidsrummet mellem de to generalforsamlinger skal være min. 1 måned.

*§ 23.* Foreningens formue skal i tilfælde af opløsning anvendes i overensstemmelse med de i *§ 3* fastsatte formål eller skænkes til andre studenterforeninger på DIKU.

*Stk. 2.* Beslutning om den konkrete anvendelse af formuen træffes af den opløsende generalforsamling.
Ikrafttræden

*§ 24.* Nærværende statut træder i kraft d. 13. juni, 2008.

